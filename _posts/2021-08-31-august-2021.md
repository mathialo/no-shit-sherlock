---
title: "Månedens Sherlock: Sportsklubben Brann v/ trener Eirik Horneland"
layout: post
---

Det hører til sjeldenhetene at Bergens stolthet Sportsklubben Brann vinner noe som helst, noe som
blir ekstra tydelig av at optimistiske bergensere går for seriegull hvert år. I år har resultatene
vært eksepsjonelt middelmådige, selv til Brann å være, og ved inngangen til august stod en av Norges
mest ressurssterke fotballklubber bokført med misserable 7 poeng på 14 kamper. Da skulle en kanskje
tro at de som lever godt av å iføre seg drakta og klubbemblemet deres tar samling og gjør det de kan
for å redde klubben fra jumboplassen i serien?

Ikke i Bergen.

Etter en høyst reglementert 3-1-seier[^1] mot 2. divisjonslaget FK Fyllingsdalen, finner noen av
Brannspillerne ut at det ikke holdt å spise middag ute. Her skulle man på byen for å feire. På
baren, med det noe passende navnet _No Stress_, kommer de "profesjonelle" fotballspillerne i kontakt
med opptil flere kvinnelige gjester og ved midnattstider går turen i maxitaxi med i alt 12 spillere
og 7 yngre kvinner til Brann stadion. Dette er da kort tid Brann skal spille en særdeles viktig kamp
hjemme mot Haugesund om de skal ha en teoretisk mulighet til å unngå nedrykk.

Da nachspielet ble kjent de påfølgende dagene var [daglig leder Vibeke Johannesen
fremme](https://www.tv2.no/a/14159747/) og uttalte at:

> Alle spillerne er tilgjengelige på søndag. Det var en gruppe på tolv som tok noen dårlige valg,
> men vi ønsker ikke at dette skal få mer negativ betydning for klubben.

Og la til at:

> Det trolig oppleves som en straff for spillerne å være gjenstand for den offentlige omtalen saken
> har fått.

Trener Eirik Horneland uttalte videre at

> De dummet seg kraftig ut. Nå er vi over i en fase hvor vi må ta noen menneskelige hensyn. De er i
> en gapestokk nå som gjerne er straff nok.

Etter disse uttalesene kom ble det i løpet av 48 timer avdekket at:

 * Overvåkningsbilder viser spillere som har med alkohol inn på stadionanlegget
 * Spillerne kontakter en i støtteapparatet for å slå av alarmanlegget
 * For å hindre beviser samler spillerne inn mobiltelefonene til alle deltakerne
 * Det løpes naken på banen
 * Kvinnene inviteres inn i badstuen, hvor det oppstår en voldshendelse mellom en spiller og en av
   kvinnene
 * Seksuell omgang i garderoben
 * Spillere har i ettertid blitt [testet for bruk av ulovlige
   rusmidler](https://www.nettavisen.no/sport/brann-ledelsen-vil-narkoteste-spillere/s/12-95-3424167261)

[VG har satt sammen en tidslinje av
hendelsesforløpet.](https://www.vg.no/sport/fotball/i/a7G0AE/skandale-nachspielet)

Etter å ha ettergått hendelsesforløpet[^2] grundig, tenkt seg nøye om og meditert over forholdene
kunne Horneland komme med følgende åpenbaring, og meldte seg brått på i kampen om månedens Sherlock:

> Vi må vise at vi er til å stole på. __Akkurat nå er vi ikke til å stole på, så enkelt er det.__

Få dager seinere blir det tatt ut siktelse for voldtekt mot en av Brannspillerne i tillegg til
voldsetterforskningen.

Noen har det åpenbart ikke lett for seg, og aller minst en klubb som stilltiende har godtatt en
festkultur over flere tiår og som instinktivt prøver å dysse ned potensiell vold og overgrep på egen
stadion av menneskelige, det vil si spillernes, hensyn. Hvilke holdninger som gjør at noen
fotballspillere setter seg selv over arbeidsgiver (klubben), eierne (klubbmedlemmene) og trår over
alt av grenser ovenfor kvinner med den makta, posisjonen og statusen det følger med å være
profesjonell ballsparker kan vi bare spekulere i. Toppidretten har noen mindre sympatiske sider som
føyer seg inn et større samfunnsproblem. Sånn sett har Brann et større problem enn
tabellplasseringa, noe som ble demonstrert av festdeltaker Mathias Rasmussen som på VGTV i etterkant
beskrev hele saken som "blåst opp til masse, masse tull, selv om det fortsatt pågår etterforskning".
Det er åpenbart hvilken fortelling om kvelden Mathias Rasmussen forholder seg til, og nå er han løst
fra kontrakta med klubben.

NSS-komiteen vil med dette ønske å gratulere SK Brann med årets trolig eneste trofé, nemlig prisen
som Månedens Sherlock for august. Utover det fortjener dere ingenting annet enn pipekonserten fansen
ga dere, og muligheta til å møte FK Fyllingsdalen i 1. divisjon i 2022. Gå og skam dere.



## Hederlige omtaler:

 * Joacim Jonsson fra Eurosport påpeker at [nachspielet i Bergen ikke er bra for omdømmet til
   Brann](https://www.nettavisen.no/sport/nachspiel-skandalen-sjokkerer-en-hel-verden-store-oppslag-i-flere-aviser/s/5-95-277159).

 * I en [kronikk i
   Dagbladet](https://www.dagbladet.no/meninger/norge-er-mer-enn-oslo-sentrum/74072793) skriver
   Trygve Slagsvold Vedum (Sp) at _"Norge er mer enn Oslo sentrum"_. Noen bør fortelle Vedum om
   T-banenettet.


* Sylvi Listhaug (FrP) skriver i en kronikk i NRK at hun synes mediedekningen av Fremskrittspartiet
  er preget av en _"sosialistisk ensretting"_ - hva nå en det skulle bety.

  Hun skriver blant annet at

  > Det er tilsynelatende helt greit å trekke paralleller mellom FrP og rasisme.

  NSS-komitéen undres over om dette kan ha noe med alle de rasistiske utsagnene FrP-politikere har
  kommet og fremdeles kommer med. Senest denne måneden kunne vi lese om Oljebrølgrunnlegger og
  tidligere ordførerkandidat for FrP Helene Sørbu, som etter å ha sett et bilde av lykkelige par med
  ulikt melanininnhold [ønsket seg tilbake til
  Nazityskland](https://www.nettavisen.no/nyheter/fikk-180-000-medlemmer-pa-tre-dager-na-forklarer-hun-rasistisk-facebook-kommentar/s/12-95-3424173820).

  Videre skriver Listhaug at

  > Istedenfor å diskutere stadig nye særkrav fra muslimske miljøer, forsøker medieeliten å stemple
  > begrepet "snikislamisering" som en konspirasjonsteori

  Kan det ha noe å gjøre med at det [__faktisk er en
  konspirasjonsteori__](https://en.wikipedia.org/wiki/Great_Replacement)?

 * I en [NRK-sak om fattige
   barnefamilier](https://www.nrk.no/spesial/nar-hver-krone-teller-1.15551896) kunne Kjell Ingolf
   Ropstad (Krf) fortelle at selv om man er i regjering er _"det krevende å lykkes"_. Det viser seg
   altså at politikk er vanskelig.


<br />

---

_Av hensyn til journalistisk integritet og åpenhet ønsker NSS-komitéen å opplyse om at enkelte komitémedlemmer kan ha hatt emosjonelle tilknytninger til SK Brann_


[^1]: Det skulle faktisk bare mangle
[^2]: [Her gjengitt i en oversiktlig tidslinje av VG.](https://www.vg.no/sport/fotball/i/a7G0AE/skandale-nachspielet)
