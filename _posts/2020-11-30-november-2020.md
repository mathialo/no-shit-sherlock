---
title: "Månedens Sherlock: Dagens Medisin"
layout: post
---

Folkehelseinstituttet kunne denne måneden melde om at [9 av 10 deltagere i en studie hadde
plastmyknere i urinen](https://www.fhi.no/studier/euromix/fenoler-og-ftalater-i-urin/).
Nyhetsmagasinet _Dagens Medisin_ valgte imidlertid å oppsummere resultatene like greit ved at
forskere [_"finner mange typer kjemikalier i urin"_](https://www.dagensmedisin.no/artikler/2020/11/23/avdekker-mange-typer-kjemikalier-i-urin/).
Man kunne nesten komme i skade for å tro at urin ikke består av annet enn kjemikalier?

Fra spøk til semialvor. Ordet _kjemikalie_ har fått et ufortjent stempel som noe farlig og skummelt.
En vaksinemotstander kan flagge at en livsreddende vaksine er full av _kjemikalier_, og plutselig
høres en helt trygg og gjennomprøvd behandling skummel ut, og tvilende foreldre kan ende opp med å
sette barna sine i unødvendig risiko for alvorlige sykdommer.

Rent vann er et _kjemikalie_. Sukker er et _kjemikalie_. Salt er et _kjemikalie_. Alt er
_kjemikalier_.

Men at en vaksinemotstander er forvirret over hva _kjemikale_ betyr er kanskje ikke veldig
overraskende. Mer pussig er det at et nyhetshus som omtaler seg selv som _"Norges største uavhengige
nyhetskanal for helsevesenet"_ ser ut til å være like forvirret rundt hva et _kjemikalie_ er.

NSS-komitéen er derfor stolte over å kunne utnevne Dagens Medisin som månedens Sherlock, og samtidig
nominere Dagens Medisin til NSS-prisen 2021.
